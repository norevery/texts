В ранньому дитинстві мені снився страшний сон. Прикутий до землі, не в силах поворухнутись, я був змушений чекати на 
важкий потяг. Чи то він летів згори, чи мчав здалека, все збільшувався переді мною, з далекої точки перетворювався у все 
ближчий до мене квадрат. Через трохи часу вже нічого не чути, окрім його колійного стукккоту, скррреготу і стооогону. 
Поки він наближався площа чорного квадрата все збільшувалась, а разом з нею і мій страх. Виходу не було, кінець один, 
секунди допоки від мене не залишиться нічого. Я рахував ті секунди, перед тим як прокинутись.

Дитиною цей сон мені снився не раз і навіть не десять разів, значно більше. Це зовсім не схоже до того, що ховається у 
шкафу. Шкаф можна взяти на плечі і винести, викинути. Нічого не поробиш з тим, що приходить до тебе [по тебе] вночі. 
Воно, скоріше саме, всядеться на твої плечі, не питаючи дозволу.

Зараз, можливо, я вже не згадав би кошмар. Та спогад закарбувався у пам’яті років десять тому, коли вперше побачив 
обкладинку книги *The Waste Lands*. Зранку нічні страхи відходять, адже тепер вони позаду, ти в безпеці, попереду новий 
день. Якщо ти справді прокинувся і це не сонний параліч. Зі мною він трапляється час від часу: як фрактальний монстр не 
відпускає тіло після першого разу; як ненажера, живиться моїм страхом – одного разу замало. Тоді мені по справжньому 
страшно. А раптом я так і не прокинусь, більше ніколи не повурухнусь. Не уявляю, як тим людям, які все життя прикуті до 
ліжка. Які знають, що їм вже не піднятись. Але усвідомлення того, що ти замкнутий в своєму тілі, як у камені, це ще не 
все. Бо перед тим як прокинутись, я змушений спостерігати, як в темряві хтось стоїть. Якщо в кімнаті нікого немає, то 
починають повільно прочинятися двері.

Мої страхи нікуди не ділись: одні приходять вночі, коли ось так паралізований; інші ховаються всередині – їм більше 
подобається вечір. Здається, я з ними змирився, прийняв, бо вони не хочуть мене покидати. Але я досі не зрозумів, що 
означав той потяг і хто посеред ночі приходив у мою кімнату.