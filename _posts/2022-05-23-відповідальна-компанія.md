Пізній вечір 23 лютого. Сиджу я у своїй маленькій київській зйомній квартирі. Сиджу і телефоную у підтримку нашої 
відповідальної української компанії NET. Два тижні мене тут не було, як і їхнього інтернету.

Якщо не оплатиш вчасно, то вони відключать доступ до мережі, обмеживши швидкість до одної мільйонної біта в секунду. 
Мабуть, щоб на здійснення платежу пішло не менше часу ніж на подальше користування їхніми послугами. Політика зрозуміла: 
в такий знущальний спосіб їхні копійко-рахувальники хочуть відбити у клієнтів бажання платити за сервіс із запізненням. 
Навіть якщо здійснити оплату не було можливості, або сервіс тимчасово тобі не потрібен. Телефоную…

> Вас приветствует компания NET. 
> Для того что вам не нужно нажмите 1… 
> для того что вам тоже ну нужно нажмите 2… 
> и это вам не нужно, но можно было бы нажать 3… 
> вот это точно не для вас, но в другой жизни вы бы нажали 4… 
> а вот это вообще никто не использует, но если вы хотите то 5… 
> у нас есть кое-что ненужное и для кнопки 6… 
> если это ваше любимое число нажмите 7… 
> если вдруг хотите все прослушать вновь нажмите 8… 
> ну а если вы все еще здесь, то для связи с оператором нажм… 
> музика, музика, гудок, гудок, музика… 
> к сожалению сейчас все операторы заняты, оставайтесь пожалуйста на линии… 
> музика, музика, гудок…

— Добрий вечір, мене звуть A B. Чим я можу вам допомогти?

— Добрий вечір, A B. Мене звати Т. Маю ту ж саму проблему, що й минулі рази. Не вдається оплатити інтернет через 
обмеження швидкості. Раніше, щоб зняти обмеження і здійснити оплату, я підключав на декілька днів пробний період, а 
зараз ця опція недоступна. Що робити ?

— Зачекайте-зачекайте, я зараз все перевірю... Вибачте-вибачте, але ми з цим нічого не можем поробити. А на пробний 
період у вас вичерпано річний ліміт (до вашого відома: за чотири роки користування їхніми послугами я підключав його 
всього лиш два чи три рази). Спробуйте здійснити ще декілька (мільйонів) спроб і після кожної довго чекайте. У вас 
обов’язково все вийде.

— Прийнято. Дякую! Ви мені так допомогли! Ваш сервіс найкращий! У мене до вас ще одне запитання. Ваш зануда 
автовідповідач зі мною по дефолту говорив російською. А минулі рази він першим ділом пропонував обрати мову. З цим ви 
також нічого не можете поробити ?

— Дякую вам за звернення, до побачення.

Інтернет мені тоді оплатити вдалося, та на користування послугою пішло таки менше часу ніж на її оплату.

Проходить три місяці, а разом із ними лист на пошту:

> Через повномасштабне вторгнення росії на територію України ми вирішили відключити російськомовну версію сайту Мережі NET. 
> Відтепер наш сайт буде існувати виключно українською мовою. Як відповідальна українська компанія ми розуміємо наскільки 
> важливо зараз максимально відгородитись від ворожого інформаційного простору…

От що, скажіть, написати у відповідь нашій відповідальній компанії ?

---

Вирішив не оприлюднювати її назву, так як більше не знайшов про них нічого поганого. А навпаки, ще в 2014 році, маючи 
вплив на телебаченні, вони першими відключали телеканали, що сіяли російську пропаганду. Але хто про це написав, хіба
не самі вони ?
